KIZILELMA
NERESİ?

“…Heman göstersinler. Dalkılıç olur,
düşmanı harap iderüz ve kralın tac u tahtını başına
geçürüp Kızılelma’ya dek giderüz…”
Koca Sekbanbaşı
— Kızılelma’ya.
— Kızılelma’ya…
— Kızılelma’yacak1 gideceğiz!
Zamanın Süleyman’ı, ansızın kükremiş bir tufan hâlinde akseden bu nâraları
duydu. Otağında yalnızdı. Yarım saat evvel dağılan dîvanın cenk için gösterdiği
kahramanca arzuyu düşünüyordu. Bugün, yalnız vezirleri değil, kazaskerleri, defterdarları, nişancıları, “ağa, kethüda, serdar, yayabaşı, bölükbaşı, vekilharç” gibi
yeniçeri zâbitlerini, hatta solakları bile çağırmış, hepsini huzurunda toplamıştı.
Hepsi;
“Kafdağı’na kadar arkandan gelmeye hazırız Padişah’ım!” diye ayaklarına kapanmışlar, gözlerinden sevinç yaşları dökmüşlerdi.
İşte şimdi “sefer kararı” ordu içine yayılmış olacaktı. Otağın biraz uzağında,
küçük meşe ormanının nihâyetindeki mahşerde, deminki divanın sevinci büyük
bir heyecan ummanı gibi kaynıyor, kabarıyor, kabarıyor, bu ummanın görünmez,
işitilir dalgaları yakın ufukların bulutlu sahillerine değil, sanki bütün cihanın takına2
 çarpıyordu:
— Kızılelma’ya.
— Kızılelma’ya…
— Kızılelma’yacak…
1 Kızılelma’ya kadar, dek.
2 Kubbesine.
42

— …
Padişah, tahtından yavaşça ayağa kalktı. Sağ elini, altın koltuğuna dayadı.
Gökten inen mânâsı anlaşılmaz bir sese kulak verir gibi başını büktü. Ordunun
velvelesini dikkatle dinledi.
“Kızılelma, Kızılelma…”
Bu ismi şehzâdeliğinden beri binlerce defa duymuştu. Sonra tekrar tahta oturdu. Gözlerinin üstüne kadar eğilmiş Yusufiye’sini3
 geri itti. Gayet çıkık, geniş alnını
esmer uzun parmaklarıyla tuttu. Düşündü. Düşündü:
— Kızılelma neresi, diye mırıldandı.
Şarkta olsun garpta olsun, sefere çıkarken galeyana gelen asker hep “Kızılelma’ya…” diye bağrışıyordu. Bu nârayı yeniçeri kışlalarında, sipahi ocaklarında,
geçit resimlerinde hatta İstanbul’da, sarayın iç bahçesinde bile duymuştu. Kızılelma neresiydi? Üvez4
 rengi sırmalı perdenin arkasında nöbet bekleyen Mahmud’u
çağırdı.
— Sadrazam’a söyle, vezirlerle beylerbeyini, kazaskerleri toplasın. Hemen
gelsin, dedi.
Yarım saat evvelki büyük dîvandan çıkan vezirler niçin yine huzura çağrıldıklarını ürkek bir ıstırap ile merak ediyorlardı. Ahmet Paşa’yla Hadım Ali Paşa’nın
arkasından kazaskerler, Sokullu Mehmet Paşa, Haydar Paşa, Ayas Paşa, İskender
Paşa gözleri yerlerde otağa girdiler. Birer birer tahtın saçağını öpüp el bağladılar.
Padişah beyaz tülbent sarıklı çifte tuğlu Yusufiye’sini yine çok öne eğmişti. Kaşları
hiç görünmüyordu; yüzü her vakitkinden daha ziyâde sertti. İnce murassa5
 direkler üstüne kurulmuş donuk zümrütten bir kubbeyi andıran otağın loş sükûnunu:
— Kızılelma neresi? İçinizde bilen var mı? suali bozdu.
— !..
— ?..
— …
Kimse cevap veremedi. Herkes önüne bakıyordu.
Padişah:
— Bunu sormak için sizi çağırdım, dedi. Otağımızın etrafında dâima bu
3 Sultan Süleyman’ın kavuğu.
4 Muşmulaya benzeyen bir yemiş, meyve.
5 Sırmalı, süslü; değerli taşlarla süslenmiş.

43
nârayı işitiriz. İşte, bakınız! Yine “Kızılelma’ya, Kızılelma’ya…” diye bağrışıyorlar.
Burası neresidir? Binlerce defa ismini işittiğim bu memleketin neresi olduğunu
öğrenmek isterim.
Temaşvar fatihi Ahmet Paşa kekeledi:
— Viyana olsa gerek, Padişah’ım…
Padişah öteki vezirlere döndü:
— Öyle mi?
— …
Ne “evet” ne “hayır” diyebiliyorlar, önlerine bakıyorlardı. Padişah; orduya getirdiği “kaplan postu, kurt taçlı, çekirdek mahmuzlu, tekne kalkanlı, tepeden tırnağa
kadar demire gark olmuş, elleri kostaniçeli6
, ak kızıl bayraklı”, emsali görülmemiş
mükemmel alayıyla iki gün evvel teveccühünü kazanan Rumeli beylerine sordu:
— Sokullu! Sen söyle; Kızılelma neresi?
— Roma olsa gerek, Padişah’ım!
— Ne biliyorsun?
— Öyle sanırım.
— Sanmak, bilmek değildir…
Padişah, sırasıyla âlim kazaskerlere de sordu. Kızılelma için kimi “Çin” kimi
“Maçin” diyordu. Ayas Paşa:
— Hint’tir.
Haydar Paşa:
— Sink’tir!
İskender Paşa:
— Kafdağı’nın arkası olsa gerektir, dedi. Büyük Padişah, anlamak istediği
şeyi kimsenin bilmediğini görünce canı daha beter sıkıldı. Tahtın koltuklarını sinirle tuttu. Âdeti olmayan ânî bir hiddetle kazaskerlere döndü. Acı acı gülümsedi:
— Yazık sizin ilminize!
— …
“Her şeyi biliyoruz!” sanan bu “Horosanî” kavuklu başlar, uğradıkları hakaretin
altında hafifçe sallandılar. Onlar her şeyi kabul ederlerdi. Lâkin cahilliği? Asla…
Ortalarından kara sakallı, bastıbacak, şişman bir fakih7
, bir adım ilerledi. Bu hem
6 Bir mızrak türü.
7 Anlayışı ve zeki kimse.
44

en âlimleri hem de en cesurlarıydı:
— Padişah’ım, dedi; bu “Kızılelma” halk kullarının uydurduğu bir efsanedir.
Ne aslı vardır ne faslı… Bir hakîkat değildir ki biz bilelim. Halk ise Padişah’ım; bilmez, söyler.
Zamanın hâkim Süleyman’ı altın koltuğa dayalı ellerini kaldırdı:
— Halkın dediği! Hakkın dediği!
— …
Bodur kadı bu sözden bir şey anlamadı.
Padişah devam etti:
— Bu bir hakîkattir! Mademki halk söylüyor; halktan gelen ses, Hakk’ın
sesidir! Ona efsane denmez. Mutlaka bir aslı vardır! Fakat siz bilmiyorsunuz…
— Ne şerde ne ilimde böyle bir isim yoktur ki müsemması olsun…
— Ne şerde8 ne ilimde böyle bir isim yok diyorsun.
— Evet Padişah’ım.
— Lâkin örfte9 yok mu?
Fakih, düşündü. Önüne baktı. “Yok” diyecekti. Fakat işte, sefer eğlentisi yapmaya başlayan büyük bir ordunun velvelesi içinde “Kızılelma’ya” nâraları birbiri
arkasına çakan şimşekler gibi gürlüyordu. Asker; yalnız sefere gideceği, muhârebeye gireceği zaman değil, hatta şımardığı, isyan ettiği vakitlerde bile bu nârayı
savurmuyor muydu? Bu dâima taşan, kabaran, coşan bir kuvvetin ne olduğunu
bilmeyen bir gayesi idi. Daha medresede minimini bir çömezken, sipahi, yeniçeri
bölüklerinin bu nârayı bastıklarını işitirdi. Bunu iyice hatırlıyordu. Ama aslının
ne olduğunu merak edip öğrenememiş, okuduğu metinlerde bu isme dâir bir şeye
rast gelmemişti. Yutkundu. Önüne bağlı duran ellerini sıktı. Artık, “Kızılelma örfte
yoktur.” diyemezdi. Çünkü… İşte… Duyuyordu!
— Var Padişah’ım, dedi.
— Öyleyse “müsemma”sı10 da var.
— …
Fakih sustu. Kızardı. Bir adım geriledi. Yine önüne baktı. Örfün hakîkatini şeriat
da tasdik etmiyor muydu? Padişah bunu bilen fazıllardandı.11 Karşısında safsataya imkân yoktu. Öbür kazaskerler, arkadaşlarının mağlubiyetine bakarak ağız
8 İslâmî ilimlerde.
9 Örf: Halkın kendiliğinden uyduğu, yasalarla belirlenmemiş gelenek.
10 İsmi olan, adı verilmiş bulunan.
11 Erdemli.

45
açmadıklarına seviniyorlar. “Sükût sözden hayırlıdır!” hikmetini hatırlıyorlardı.
Padişah yine acı acı güldü:
— Dünya ne tuhaftır, dedi; siz, işte bu halkın başlarısınız. Bu halkı idâre edersiniz. Hâlbuki onun istediği şeyin ne olduğunu bilmezsiniz.
siniz. Hâlbuki onun istediği şeyin ne olduğunu bilmezsiniz.
— !
— …
— …
— …
Lâkin hâkim Padişah; kahraman, arif, fazıl, şâir olduğu kadar da insaflıydı!
Her şeyi evvelâ kendi nefsinde muhakeme eder; her hükmü, her kararı vermezden
evvel bir kere kendi vicdanından geçirirdi. Huzurundaki kulları sualine bir cevap
bulamamaktan kıvranırlarken o da sıkıldı. Derûnî12 lisanla kendi kendine sordu:
— Ey Süleyman! Bunlara sorduğun şeyin ne olduğunu acaba kendin bilir misin?
— Bilmem ama…
— Ama?
— … Sezerim.
Azıcık ferahladı. Sezdiğini düşünmeye başladı. Bu; tabiatın, ilmin, irfanın ötesinde bir hakîkatti. Evet, işte “Kızılelma.” … Ne olduğunu sanki biliyor fakat söylemiyordu. Hâlbuki vezirler, kazaskerler, beylerbeyi… Hayır, hiçbir şey sezmiyorlardı. Birisinin lafı ötekininkine uymuyordu. Kimi Çin, kimi Hint, kimi Sint, kimi
Viyana, kimi Roma diyordu. Kızılelma bunlardan hiçbiri değildi! İçinden:
— Belki hepsinden daha kıymetli bir yer, dedi.
Sonra, utançlarından kızaran kullarına sordu:
— Kızılelma’nın neresi olduğunu kimden öğrenebiliriz?
— …
Herkes önüne bakıyor, yanlış bir şey söylememek için kimse ağzını açmıyordu.
Yalnız İskender Paşa:
— Padişah’ım, dedi; kazasker kullarının ilimleri kitaptandır! Vezir kullarınla
biz kölelerine gelince… Öyle derin âlimlerden değiliz! İşte ne kadar bilgisiz olduğumuz sual-i hümâyununuzla13 meydana çıktı. “Bin âlimin bilmediği bir ârif bilir.”
derler. İrâde buyurun. Bir ârif bulalım. Ona sorun.
12 İç.
13 Sual-i Hümâyun: Padişah’ın sorusu.
46

— Arif kimdir?
— Bilmeyip sezen, Padişah’ım…
Sonra İskender Paşa, saf bir askerin mantığı ile “Kızılelma, Kızılelma” diyen halkın mutlaka bir şey murat ettiğini, kuşların ötüşünde bile kendi dillerince bir mânâ
olduğunu söyledi. Kısa boylu, inatçı kazasker halkın ne söylediğini ne istediğini asla
bilemeyeceğini tekrar iddia etti. Padişah, İskender Paşa’ya, çıkıp gizlice ordunun içine girmesini, nümayiş alayında bağıranlardan rastgele üç kişi tutup huzuruna getirmesini irâde etti. İskender Paşa çıkınca Padişah kazaskerlere “örfe dâir” ayrı ayrı
Arapça sualler sormaya başladı. Vezirlerle beylerbeyi, anlamadan dinliyorlardı.
İskender Paşa, biraz sonra otağa girdi:
— Üç kişi tuttum, Padişah’ım.
— Evvelâ bir tanesini getir bakalım.
İskender Paşa, otağın mehâbetinden14 ürkerek sapsarı kesilmiş, başından
perîşânîsi15 dağılmış, tir tir titreyen adamı soktu. Bu; uzun boylu, palabıyıklı, kuvvetli bir garipti. Orduda ayakkabıcılık yapan serserilerden biriydi. Otağ kapısının
dışındaki kapıcıların öğrettikleri gibi tahta doğru gitti. Yeri öptü. Ayağa kalkmadı.
Kolları göğsünde bağlı, diz üstü kaldı. Padişah sordu:
— “Kızılelma, Kızılelma!” dersiniz, bu neresi?
— …
Garip, işledim sandığı cürmünden beraat için:
— Herkes bağırır Padişah’ım. Ben de bağırdım, dedi.
— Niye bağırdığını sormam. Kızılelma neresidir? Onu söyle.
Garip tereddüt etmedi:
— Padişah’ımızın bizi götüreceği yer!
— Orası neresi?
— Padişah’ımız bilir.
Padişah, İskender Paşa’ya döndü:
— İkincisini getir bakalım!
Diz üstü duran garip, vezirlerin işaretiyle kalktı. Geri geri gitti. Perdenin yanında dikildi. Bu sefer huzura getirilen tıknaz, esmer, beyaz keçeli, afacan bir yeniçeri
neferiydi. Serbestçe yürüdü. Saçağı öptü. Kalktı, el bağladı. Padişah’ın “Kızılelma
14 Heybetinden.
15 Perîşânî: Başlık.

47
neresi?” sualine düşünmeden:
— Önümüze düşüp bizi götüreceğin yer, Padişah’ım! cevabını verdi.
— Orası neresi?
— Sen bilirsin Padişah’ım!
— …
İskender Paşa üçüncüyü de huzura soktu. Bu geniş omuzlarına baratasının16
uçları düşen genç bir bostancıydı.17
— Kızılelma neresi?
— Atınızın gittiği yer, Padişah’ım!
— Orası neresi?
— Neresi olduğunu ancak Padişah’ım bilir…
Evet… Orası ne Hint ne Sint ne Çin ne Maçin ne Viyana ne de Roma’ydı! Padişah, huzurundakilere:
— Gördünüz ya, dedi; üçünün de cevabında bir fark yok. Hakîkat bir: “Kızılelma” benim gitmek istediğim yer, işte… Hakk’ın beni göndereceği yer!
Doğruyu söyleyen bu üç kişiye hemen üçer yüz kese akçe ihsan etti. Artık “Kızılelma’ya, Kızılelma’ya!” nâraları çoğalıyor, taşıyor, daha ziyâde yaklaşıyordu. Padişah, birdenbire, Hakk’ın kendini göndereceği yeri düşündü. Nihâyet bulunmaz
Hak yolunun, hakîkat yolunun gittiği “Kızılelma” denen bu cennet kapısında Viyana, Roma, Hint, Sint, Çin, Maçin birtakım fânî harabelerden başka bir şey miydi?
Başını salladı. Arkasına dayandı. İri siyah gözlerini ufalttı. İlâhî, mânevî bir zevke
varmış gibiydi! Müdebbir18 vezirlerinin, âlim kazaskerlerinin, kahraman beylerbeylerinin tekrar saçak öpüp çıkışlarını görmedi bile… Otağın kapısında onlar da
şimdiye kadar asla ulviyetinin,19 mehâbetinin farkında olmadıkları muazzam bir
manzara karşısında donup kaldılar; sefer eğlentisi yapan yüz binlerce asker kol
kol olmuş; cirit oynayarak, kaynaşarak otağ etrafında geniş bir dâire çiziyorlar:
— Kızılelma’ya…
— Kızılelma’ya, nâralarıyla, sanki hayalin eremeyeceği derecede yüksek, pek
yüksek bir arşa doğru, kalkanlardan kanatlarıyla uçmaya hazırlanıyorlardı!